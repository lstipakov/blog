Title: Pohdintaa Oulun kaupungin kehittämisestä
Date: 2016-12-22
Category: Politiikka
Tags: Politiikka, Oulu, Kunnallisvaalit
Lang: fi
Slug: oulu1

![](https://raw.githubusercontent.com/lstipakov/blog/master/content/jytkynaattori.jpg)

Oulussa on viime vuosina tapahtunut kaikenlaista: 1990-luvun lopussa alkanut IT-alan nousukausi, kultaiset ajat 2000-luvun puolivälissä, sen jälkeen Nokian romahdus ja jättimäiset irtisanomiset, äkilliset rakennemuutokset 2010-luvun alussa. Olen asunut Oulussa vähän yli kuusi vuotta ja näin omin silmin kulta-ajan viimeiset kuukaudet ja kaikki, mitä sen jälkeen on tapahtunut. Onneksi IT-alan myllerrys ei koskettanut minua, vaikka kuten ehkä kaikki muutkin oululaiset, tunnen monia vähemmän onnellisia. Nykyään talouden pohjakosketus näyttää olevan selvästi takana ja toivottavasti elämme uuden nousukauden alussa.

Haluaisin jakaa omia näkemyksiäni Oulun kaupungin viime vuosina tapahtuneesta kehittämisestä ja tulevaisuudesta.

Mikä Oulussa on hyvää?
----------------------

Ensimmäinen asia, joka tulee mieleen, on IT-osaaminen. Vaikka tällä hetkellä IT-ala ei työllistä yhtä paljon ihmisiä kuten esimerkiksi 10 vuotta sitten, kaupunki on kuitenkin selvinnyt vaikeasta taloustilanteesta ja Nokian raunioilta on kasvanut paljon uusia yrityksiä. Yhdessä vanhojen pelaajien kanssa ne ovat pohjustaneet uutta nousukautta. Oulussa suunnitellaan ja valmistetaan maailmanluokan tuotteita ja palveluja – mobiilipelejä, matkapuhelimia, aktiivisuusmittareita, tietoturvaratkaisuja, piirisarjoja ja niin edelleen. Meillä on syytä olla ylpeitä.

Oulussa on maailmanluokan pyörätieverkko. Oulu on Suomen pyöräilypääkaupunki ja maailman talvipyöräilypääkaupunki. Ensimmäinen pyörätieverkoston suunnitelma tehtiin 1970-luvun alussa ja toteutettiin vuonna 1982. Vuosittain Oulussa rakennetaan keskimäärin 17 km pyöräteitä. Tarmokkaan työn tuloksena pyöräilystä on tullut kaupunkilaisten tavallinen liikennemuoto myös talviolosuhteissa.

Oulu on pieni kaupunki ja näin ollen yhdistää maaseudun ja kaupunkien etuja. Meillä on aika vähän betoniviidakoita, mutta paljon viheralueita ja metsiä. Minusta kaavoituspolitiikka ansaitsee kehuja – Oulussa asuminen on edullista verrattuna moneen muuhun paikkaan. Täällä voi nauttia omasta takapihasta ja päästä töihin vartissa. Palvelut ovat lähellä, ei tarvitse päivittäin seisoa ruuhkissa, eikä ajaa pitkiä matkoja.

Viime vuosina Oulussa on vihdoin alkanut kaupungistuminen. On rakennettu Kivisydän, Valkea, Mehiläisen talo, Tervahovin Siilot ja moni muu asia on tulossa. Parhaillaan suunnitellaan matkakeskus ja uusi rautatieasema. Toivottavasti hanke etenee nopeasti, koska vaikka nykyinen rautatieasema on komea pieni puurakennus, se ei mielestäni sovi Pohjois-Skandinavian pääkaupungille. Oulun keskustan vetovoimaa on parannettava ja onneksi viime aikoina on ruvettu ottamaan askeleita oikeaan suuntaan. 

Mitä on parannettava?
---------------------

Oulun joukkoliikennettä on parannettava. Myönnän, että viime vuosina kehitys on ollut myönteistä – uudistetut reitit, näytöt bussipysäkeillä, Google Maps -integraatio, maksu mobiilisovelluksella jne, mutta vielä paljon tehtävää edessä. Yhteys lentoasemalle on valitettavasti surkea, varsinkin iltaisin ja viikonloppuisin: lentojen aikatauluja ja myöhästymisiä ei ole otettu huomioon, bussi ajaa usein tarpeettoman kierroksen Oulunsalossa ja niin edelleen. Olisi kiva, jos bussi kulkisi säännöllisesti Oulun keskustan ja lentoaseman välillä ilman pysähtymisiä matkan varrella.

Lisäksi bussien peräkkäin ajosta ei vielä täysin päästy eroon ja pankkikorttimaksaminen on jostain kummallisesta syystä lopetettu. Virkamiesten selityksen mukaan magneettijuovan luku on poistettu käytöstä koko Euroopassa ja sirulukijoihin ei siirrytä investoinnin suuruuden vuoksi. Jälkimmäiseen perusteeseen on vähän vaikea uskoa, koska kyseinen lukija löytyy verkkokaupasta alle sadalla eurolla.  

Terveysasemien ajanvaraus pitää edelleen tehdä puhelimella. Jopa Venäjällä voi varata ajan kunnalliselle terveysasemalle netissä, mutta Pohjos-Skandinavian pääkaupungissa pitää soittaa, odottaa, jättää soittopyyntöä ja taas odottaa puhelinsoittoa. Meillä Oulussa on tarpeeksi IT-osaamista ja on vaikea ymmärtää, miksi uusia ajanvaraustapoja ei ole otettu käyttöön.

Oulu on merikaupunki. 1800-luvulla Oulussa rakennettiin hienoja laivoja, jotka kulkivat ympäri Eurooppaa. Näistä upeista saavutuksista huolimatta minusta tuntuu, että tällä vuosisadalla meriä ei riittävästi hyödynnetä. Olisi hienoa, jos meillä olisi vesitaksejä, joilla pääsee vaikka Kiviniemeltä Toppilansalmen kautta Torinrannalle. Lautta Oulusta Luulajaan voisi olla mielenkiintoinen hanke, jos hinta olisi kohtuullinen. Norwegianin ja Onnibussin esimerkit ovat osoittaneet, että halvallakin voi matkustaa. En näe mitään syytä, miksi se ei toimisi merelläkin.

Viimeiseksi mainittakoon, että metsäalueita ja muuta vajaarakentamista välillä lentoasema-keskusta-Linnanmaa voisi täydennysrakentaa, jotta joskus tulevaisuudessa pääsemme mukavasti lentoasemalta Teknologiakylään raitiovaunulla. 
