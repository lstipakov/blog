Title: Poliittiset näkemykseni
Date: 2016-11-27
Category: Politiikka
Lang: fi
Slug: politics1

Moi!

Nimeni on Lev Stipakov ja olen ehdolla Oulun kunnallisvaaleissa. Tässä on minun yleiset poliittiset näkemykseni UKK-muodossa. 

Kerro itsestäsi
---------------

Olen 32-vuotias ohjelmistosuunnittelija, kotoisin Pietarista, Venäjältä. Kun minusta tuli ekaluokkalainen vuonna 1991, Neuvostoliitto hajosi ja muuttui Venäjäksi. Koulun jälkeen pääsin yliopistoon ja valmistuin tekniikan kandidaatiksi. Muutin Suomeen vuonna 2009, sain kansalaisuuden vuonna 2014. Harrastuksiini kuuluvat lukeminen, juoksu, hiihto, salibandy, avoimen lähdekoodin ohjelmointi ja yhdessäolo perheeni kanssa, johon kuuluvat vaimo ja pieni poikamme.

Mitä teet työksi?
-----------------

Olen ollut töissä IT-alalla vuodesta 2003 erilaisissa rooleissa, peruskoodaarista tiimipäällikköön. Vuonna 2008 perustin Pietarissa yhteistyökumppaneiden kanssa kasvuyrityksen. Yrittäjyyskokeiluni auttoi saamaan työpaikan Suomesta. Tällä hetkellä työskentelen ohjelmistosuunnittelijana Suomen johtavassa kyberturvallisuusfirmassa.

Mikä sai sinut kiinnostumaan politiikasta?
------------------------------------------

Kaksi asiaa - Ukrainan kriisi ja Perussuomalaiset.

Olin, kuten nyt on tapa sanoa, “putinisti” vuoteen 2014 saakka. Ukrainan kriisi oli minulle tavallaan “herätys”. Oli vaikea ymmärtää, miten koko kansalle ja maailmalle voi valehdella päin naamaa ja perättömästi väittää, että Kiovassa on “fasistinen juntta” ja venäjänkieliseen väestöön kohdistuu “uhka”. Itä-Ukrainan sodasta on tullut vuotava haava, joka vaikuttaa kahden slaavilaisen kansan väleihin vuosia.

Silloin tajusin, että kansalaiset maksavat poliitikkojen tekemistä virheistä omalla hyvinvoinnillaan, terveydellään ja pahimmassa tapauksessa myös hengellään.
 
Ja miksi Perussuomalaiset?
--------------------------

Venäjältä tulleena minua ihmetytti, minkä takia Suomi ottaa vastaan elätettäväksi ihmisiä eri maista. Onko Suomella ollut siirtokuntia? Onko Suomi osallistunut orjakauppaan? Onko Suomi pommittanut Irakia ja aiheuttanut loputonta kärsimystä? Ei, ei ja ei. Olen sitä mieltä, että turvapaikanhakijoiden vastaanotto Suomeen ei ole kaikista tehokkain tapa käyttää rahojamme ihmisten auttamiseksi ja emmekä näin edes auta oikeasti hädässä olevia ihmisiä. Lähi-idän ja Suomen välissä on paljon turvallisia maita - miksi mikään muu välimaa ei kelvannut, jos oltiin pakenemassa sodasta? Paljon tehokkaampaa on auttaa paikan päällä. Sen lisäksi turvapaikanhakijoiden tulon vuoksi sisäinen turvallisuustilanne on valitettavasti huonontunut. 

Vain Perussuomalaiset uskaltavat sanoa ongelman äänen.

Eikö persut ole maahanmuuttovastaisia ja rasisteja? 
---------------------------------------------------

Olen itse kuullut sellaisia väitteitä aika paljon. Valitettavasti media ei aina uutisoi perussuomalaisista objektiivisesti ja puolueettomasti ja täten ruokkii ennakkoluuloja. Seuratessani PS-politiikkaa sisältäpäin voin todeta, että eivät PS-Nuoret eivätkä Perussuomalaiset ole missään nimessä maahanmuuttovastaisia eikä rasisteja. Olen ylpeä siitä, että meidän jäsenkuntaamme kuuluu isänmaallisia ihmisiä monista eri maista ja taustoista, muun muassa afrikkalaistaustaisia ja arabitaustaisia. Meitä kaikkia yhdistää rakkaus Suomea kohtaan ja halu ylläpitää ja parantaa tätä hienoa yhteiskuntaamme. Ja se, että allekirjoittanut venäläistaustainen on ehdolla kunnallisvaaleista perussuomalaisten listalla, puhuu itsestäänselvää kieltä.

Onko maahanmuutto ainoa syy, miksi olet Perussuomalaisen?
---------------------------------------------------------

Maahanmuutto on tärkeä, mutta ei ainoa syy. Kriittinen suhtautuminen EU:hun, kielivapaus, uskottava oma puolustus, sosiaalinen oikeudenmukaisuus, kansallismielisyys - myös nämä asiat ovat minulle tärkeitä.

Kansallismielisyys?
-------------------

Vaikka en ole tässä maassa syntynyt, pidän itseäni suomalaisena. Suomi on hieno maa ja se ei johdu luonnonvaroista, säästä tai hyvistä rauhantahtoisista naapurimaista. Pikemminkin se johtuu suomalaisesta kulttuurista, johon kuuluu rehellisyys, kova työnteko, sisu ja huolehtiminen kaikista yhteiskunnan jäsenistä. Minä en halua, että Suomesta tulee Venäjä tai joku Afrikan tai Lähi-idän maa. Suomalainen kulttuuri on säilytettävä - se on sekä suomalaisten että tänne tulevien maahanmuuttajien intressissä. 

Suomalaisuus ei rajoitu geeneihin. Suomalaiseksi voi tulla syntyperästä riippumatta. Jokainen, joka asuu Suomessa, puhuu suomea, kunnioittaa Suomen lakeja, tapoja ja kokee olevansa suomalainen, on suomalainen.

Mikä vika EU:ssa on?
--------------------

Vika on siinä, että EU kehittyy liittovaltioksi, jossa Suomella ei ole riittävästi valtaa puolustaa omia intressejä. Suomessa asuu 5.4 miljoona asukasta, Saksassa, Ranskassa ja muissa maissa kymmeniä miljoonia. Meillä on vain 13 edustajaa EU-parlamentissa, jonka koko on yhteensä 751. Käytäntö on osoittanut, että siellä tehdyt päätökset ovat usein Suomen etujen vastaisia, kuten esimerkiksi lainojen antaminen Kreikalle (käytännössä pelastettiin saksalaisia ja ranskalaisia pankkeja), asedirektiivi tai pakotekierre Venäjän kanssa.

Sen lisäksi euroon kuuluminen on minusta virhe. Emme nyt pysty devalvoimaan omaa valuuttansa auttaksemme vientiä tai stimuloidaksemme kysyntää paikallisiin tavaroihiin.

Mitä mieltä olet Putinista?
---------------------------

Minusta Putinin ensimmäinen ja toinen kausi olivat suhteellisesti OK - hyvinvointi kasvoi hyvällä vauhdilla, välit lännen ja Ukrainan kanssa oli hyvät ja viimeaikaista kiihkonationalismia ja puheista “kansanpettureista” ei ollut näkyvissä poliittisessa ilmapiirissä. Putinin olisi pitänyt lähteä vallasta pois vaikka jonkin yhtiön lautakunnalle, kiertää maailmaa ja pitää puheita siitä, miten hän on onnistunut kääntämään Venäjä-laivan parempaan suuntaan. Mutta kun on toisin kävi.

Huomaan, että olen suomalainen ja presidenttini on Sauli Niinistö eikä Putin. Niinistö hoitaa hommansa mainiosti.

Ajatko siis venäläisten intressejä?
-----------------------------------

Ensiksi käyttäisin termä “venäläistaustaisia” tai “venäläiskielisiä”. Toiseksi - ajan vain yhden eturyhmän intressiä. Tämä ryhmä on Suomen kansa, johon saattaa kuulua - yllätys - myös venäjänkielisiä. Tämä tausta ei missään nimessä tee meistä vähemmän isänmaallisia. Haluan siteerata Keith Armstrongin sanoja:

“Aina kun joku humalainen tulee haukkumaan, eikä hyväksy minua suomalaiseksi, sanon että hän on saattanut olla vahinko, josta on tullut suomalainen jossain auton takapenkillä baari-illan jälkeen. Minä olen tehnyt valintani itse ja päättänyt olla suomalainen.”

Ei mulla muuta.

Miksi sinua pitäisi äänestää?
-----------------------------

Olen rehellinen, itsenäisesti ja kriittisesti ajatteleva nuori poliitikko. Osaan tuoda esille vaikeita kysymyksiä. Katson edukseni ulkomaalaistaustani, koska sen myötä pystyn näkemään asioita myös toisesta näkökulmasta. Tykkään oppia uusia asioita ja ottaa haasteita vastaan.
